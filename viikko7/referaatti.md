## Viikko 7, tehtävä5: Referaatti jostain annetusta dokumenteista

[Lauri Suomalaisen kandidaattityö](https://www.cs.helsinki.fi/u/mluukkai/ohtu/suomalainen-kandi.pdf)
# Ohjelmistotuotantomenetelmien kehittyminen 1950-luvulta nykypäivään

Toisen maailmansodan jälkeen syntyneiden tietokoneiden ohjelmointi ei ollut ongelma niiden suhteellisen yksinkertaisuuden vuoksi. Mutta laitteet olivat 60-luvun puoliväliin tullessa kehittyneet Edsger Dijkstran sanoin giganttisiksi, tehden ohjelmistokehityksestä giganttisen vaikeaa. Ratkaisua haettiin perinteisten insinööritieteiden lineaarisista organisointitavoista, ja seuraavina vuosikymmeninä seurattiin ohjelmistotuotannossa pääasiassa Winston Roycen esittelemää, joskaan ei välttämättä suosittelemaa vesiputousmallia. Vesiputousmallissa painotetaan tarkan esisuunnittelun ja dokumentoinnin tärkeyttä, jotta toisiaan seuraavien askelien lopputuloksena saadaan aikaan valmis ja odotukset täyttävä tuote.

Varsin pian kävi ilmeiseksi, ettei yksioikoisen peräkkäisissä vaiheissa toteutettu tuotanto pystynyt täyttämään sille asetettuja vaatimuksia, ja 90-luvulla mallia laajennettiin inkrementaalisilla ja iteratiivisilla menetelmillä, sekä prototyyppauksella. Barry Boehmin spiraalimallissa tuotanto etenee iteraatioittain, joissa painopiste on joka iteraatiossa ilmenevien riskien tunnistamisessa ja hallinnassa. Spiraalin kierrokset tuottavat inkrementaalisesti kehittyneempiä prototyyppejä, joissa viime vaiheessa syntyy valmis tuote. Rational Unified Process, eli RUP, on toisin kuin löyhästi määritelty spiraalimalli, erittäin tarkasti dokumentoitu prosessi, jota IBM on markkinoinut aktiivisesti. RUP-prosessin painopiste on tuotannon rakentuminen tarkkojen UML-kaavioiden varaan, mutta se soveltuu heikosti erittäin laajoihin projekteihin, eikä ota huomioon tuotettavan ohjelmiston täyttä elinkaarta.

Hajanaisten, mutta toisiaan muistuttavien prosessien, kuten Extreme Programming, Scrum ja Crystal, edustajat tuottivat vuosituhannen vaiheessa Ketterien menetelmien julistuksen. Julistuksessa ei paneuduttu menetelmien yksityiskohtiin, jotka olivat osittain samoja, kuin edeltävissä iteratiivisissa malleissa, vaan pääperiaatteisiin, joihin ohjelmistotuotannon tulisi perustua. Näitä olivat muun muassa painopisteen siirtäminen yksilöihin, kanssakäymiseen ja toimiviin ohjelmistoihin, prosessien, työkalujen ja dokumentaation sijasta. Julistuksen mukaan yhteistyö ja kommunikointi asiakkaan kanssa olivat tärkeämpiä, kuin raskaat sopimusneuvottelut, eikä esiin ilmaantuviin muutoksiin pitäisi vastata jäykkiin ennakkosuunnitelmiin pitäytymällä.

Esimerkkinä ketteristä menetelmistä on Scrum, joka on tällä hetkellä ehkä suosituin malli ohjelmistokehityksessä. Iteratiivisten mallien mukaisesti kehitys tehdään sykleissä, joita kutsutaan sprinteiksi. Kehitettävän ohjelmiston pitää kuitenkin olla koko ajan sellaisessa tilassa, että se olisi periaatteessa käyttöönotettavissa, ja ketterien periaatteiden mukaisesti Scrum painottaa kehitystiimin itsemääräämisoikeutta, henkilökohtaisia tapaamisia niin ryhmän sisällä kuin asiakkaankin kanssa, ja jatkuvaa itsearviointia ja -kehitystä. Avoimuuden ja säännöllisten tapaamisten tarkoituksena on pitää kaikki osapuolet tietoisina projektin tilasta ja varmistaa, että lopputulos noudattaa tilaajan toiveita.

Tieteellinen tutkimustieto ketterien menetelmien eduista on melko ohutta, mutta näyttää tukevan ajatusta, että ne ovat osoittautuneet lineaarisia malleja menestyksekkäämmiksi tuottamaan onnistuneita ohjelmistoprojekteja. Toisaalta ketterien menetelmien yleistyminen sattuu tiiviisti samaan aikaan internetin maailmanvalloituksen kanssa, joten on mahdollista, että tekniikan kehittyminen yksinkertaisesti vaati uusien toimintatapojen omaksumista. Ketterien menetelmien heikkoutena nähdään kuitenkin juuri globaalien ohjelmistoprojektien vaatima suuri skaalautuvuus. Heikko dokumentointi ja projektien alkuvaiheissa tehtyjen nopeiden ratkaisujen vaikutus tulevaisuuteen voivat muodostua projektien kehityksen esteiksi niiden myöhemmissä elinvaiheissa.

Ohjelmistotuotannon menetelmät eivät ole vielä mitenkään valmiita, vaan tulevaisuudessa ne voivat kehittyä edelleen hyvinkin erilaisiin suuntiin, rakentuen kuitenkin aiempien kokemusten pohjalta luotujen käytäntöjen varaan.

